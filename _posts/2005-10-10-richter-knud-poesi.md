---
title: Og så var der Knud
permalink: /dagbog/knud-poesi/
author: jorn_richter
category:
  - Årsskrifter
tags:
  - Årsskrift 2005
excerpt: "Årets gang på Vejle Idrætshøjskole"
toc: false
---

Og så var der Knud, 
der sammen med Svend Åge
rejste Den Jyske Idrætsskole.
Stenhuggeren og bagerbudet
trodsede krigen 
og byggede. 

Året var '42 
med nitten hundrede foran, 
hvor en sindssyg diktator 
var i færd med at udrydde 
alt 
ikke arisk. 

Knud var ven med Svend Åge, 
som blev dansk mester i 
tikamp. 

Og Knud blev Svend Åges væbner. 
De solgte mærker med murstensmotiver 
for at skaffe penge i en tid, 
som mange i dag ville kalde umulig 
til at gøre den slags. 
De gjorde det umulige muligt. 
Nærmest på trods
formentlig. 

Og så var der Knud, 
der var med, 
da grundstenen blev lagt, 
den første postkasse 
sat op 
og køkkenet til 
femogtyve elever 
blev indviet 
samtidig med 
at det første kursus 
fandt sted, 
og Knud Lundberg, 
som ingen under 
halvtreds 
i dag kender, 
var med den sommer. 

Og det var også Knud, 
der fortsatte med at fortælle 
nye generationer på 
DJI 
om de illegale våben 
gemt i Jomsborg, 
som engang lå ved siden 
af det nuværende svømmebassin. 
Om politiet, der indskrevet som elever 
på DJI 
var med i nedkastningsgrupper 
og gemte radioer, våben og 
illegale blade 
under gulvbrædderne i Jomsborg, 
mens de var højskolelever. 

Og så var det Knud, 
hvis hele liv 
blev DJI, 
fordi han kendte ideen, 
og manden bag den idé 
var hans bedste ven. 

Og Knud så Anna, 
som var en af sommerpigerne,
der var elever på DJI 
i de varmeste måneder. 
Fra da af var der ikke bare Knud. 
Nu hed det 
Knud og Anna. 

Og Knud, 
- som længe kaldte mig 
Ritter, 
hvad jeg jo ikke var, 
for han var en berømt 
cykelrytter 
i verdensklasse, 
og jeg var bare højskolelærer 
i klasse 3 - 
Knud 
blev heldigvis ved med at fortælle 
osse om dengang, 
da man hentede 
kursister på stationen i skolens egen 
hestevogn, 
og da man var selvforsynende med 
afgrøder, 
hvor i dag højbanen ligger, 
og om hvordan Kong Frederik,
Margrethes far, 
glemte de tre små bogstaver 
"høj" og kun sagde 
Den Jyske Idrætsskole 
ved genindvielsen med den nye 
hal og elevfløjen i '58, 
så stedet i mange år blev ved med
at hedde Den Jyske Idrætsskole, 
DJI. 

Jørn Richter 
