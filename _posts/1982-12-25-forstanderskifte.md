---
title: "Forstanderskifte"
author: hans_erik_jensen
category:
  - Årsskrift
tags:
  - Årsskrift 1982
  - Tage Benjaminsen
  - Bjarne Hauger
excerpt: "Hans Erik Jensen fortæller om Bjarne Haugers aftræden og Tage Benjaminsens start som forstander."
---

Pr. 1. august 1982 har DJI fået ny forstander. Efter 15 års tilknytning til vor skole ønskede Bjarne Hauger at trække sig tilbage fra den krævende post.

Ønsket blev opfyldt af skolens forretningsudvalg, som blandt mange kvalificerede ansøgere valgte seminarieadjunkt Tage Benjaminsen til at afløse Bjarne Hauger.

Den 4. august 1982 blev der på skolen afholdt en afskeds- og velkomstreception for Bjarne Hauger og Tage Benjaminsen. Det var en glæde for alle, som føler noget for DJI, at så mange, som det var tilfældet, mødte op for at møde de to forstandere.

Der blev fra mange sider udtalt en tak til Bjarne Hauger for hans indsats gennem 15 år, og til Tage Benjaminsen de bedste ønsker for fremtiden.

Fra forretningsudvalgets side skal der også i dette årsskrift lyde en tak til Bjarne Hauger for veludført gerning. Der blev i 1967 lagt vægt på at få en forstander, der udover at være i en moden alder skulle have særlige og vidtspændende egenskaber, være initiativrig og dynamisk.

Disse talenter har Bjarne Hauger stået som eksponent for, og dertil en højeste grad af loyalitet overfor skole, forretningsudvalg og repræsentantskab. Resultatet har været en årrække med øget aktivitet, udvidelser, forbedringer og på trods heraf en rimelig god økonomi. Alt dette havde til formål at skabe en skole, hvor dette at befinde sig vel både fysisk og mentalt var noget afgørende.

Bjarne Hauger kan med tilfredshed se tilbage på en livsgerning ved DJI sammen med fru Benthe, der i alle årene var ham en værdifuld støtte, vi udtrykker håbet om, at de vil få mange gode og aktive pensionistår i det vestjyske. Som Bjarne Haugers afløser siger vi et hjertelig velkommen til Tage Benjaminsen. Tidligere elev, lærer og nu forstander, et bemærkelsesværdigt kredsløb er slut. Vi tror på, at Tage Benjaminsen er i besiddelse af de egenskaber, som skal til for at videreføre DJI efter de linier og intentioner som repræsentantskabet fastlægger. Vi vil fra forretningsudvalgets side tilsige Tage Benjaminsen al mulig støtte i det krævende job. Vi ser gerne, at der nu igen er mindst 15 år til næste forstanderskifte.

_Hans Erik Jensen_  
_formand_
