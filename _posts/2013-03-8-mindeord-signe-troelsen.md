---
title: "Signe Troelsen er stille sovet ind"
author: ole_damgaard
tags:
  - mindeord
  - Signe Troelsen
excerpt: "Ole Damgaard mindes Signe Troelsen."
---

Signe Troelsen er stille sovet ind 98 år gammel. Signe var lærer på Vejle Idrætshøjskole fra 1954 til 1987. Æret være Signes minde.

> "Viljen til at ville skaber evnen til at kunne" - Signes yndlingscitat.

## Om Signe

Signe var på alle måder en helt særlig dame, lærer, instruktør og iværksætter. Hendes personlighed var til det sidste dybt engageret, oplyst og vidende.

Signe havde gennem sit engagement ladet sig bruge for gymnastikken og skolen. Hun var bevidst om dette og ville det gerne for gymnastikken og skolens skyld. Hun brændte indtil det sidste energisk for begge dele.

Hun var indlevende i skolens udvikling længe efter hendes egentlige ansættelsesforhold var ophørt. Hun stod stadig for planlægning og afviklingen af instruktørkurser og højskoledagen på Vejle idrætshøjskole indtil hendes død. Signe levede og åndede for skolen. Signe var højskolelærer på Vejle idrætshøjskole indtil sin død 98 år gammel.

Mit første møde med Signe var en helt særlig oplevelse. Jeg skulle godkendes som ny forstander for hendes elskede skole. ”Jeg skal kigge den mand i øjnene”, sagde hun. Hun placerede sine hænder på mine skuldre og kiggede mig grundigt i øjnene uden et ord. Jeg tror, at godkendelsen faldt i det øjeblik. Efterfølgende har jeg gennem mine 3 år som forstander haft mange gode oplevelser sammen med Signe. I fællesskab har vi holdt et foredrag om skolens historie. Jeg har suget til mig af hendes fortællinger og anekdoter om hendes tid på først Den Jyske Idrætsskole og siden hen Vejle Idrætshøjskole.

Signe var en fantastisk fortæller, og det var en berigende oplevelse at lære hende at kende og at få hende som en betroet ven. Det var altid en oplevelse at være på besøg på Strandvejen, at få en kop kaffe og spise en medbragt hindbærsnitte siddende i den røde sofa over for Signe i hendes stol.

Ved mit første møde med Signe var hun 96 år gammel, men alderen ønskede hun absolut ikke at tale om! Alder var aldrig et tema for hende. Hendes krop var ældet, men sindet var frisk, oplyst og på vej. Det har været en helt unik oplevelse og læring for livet at komme tæt på det unikke menneske Signe Troelsen. For mig vil hun for altid stå som et stærkt vidnesbyrd om, at styrke, engagement og indlevelse er vejen mod fremtiden. Hendes lys vil altid brænde i mit sind og formentlig i mange andres.

Forstander for Vejle Idrætshøjskole

Ole Damgaard

_Skrevet af Ole Damgaard - oprindeligt bragt på vih.dk._
