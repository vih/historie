---
title: Aksel Bjerregaard bliver 50 år
category:
  - Årsskrifter
tags:
  - Aksel Bjerregaard
  - Årsskrift 1966
excerpt: "Aksel Bjerregaard bliver 50 år - artikel fra Aktuelta"
---

En af de største bliver i dag 50. For et par dage siden var jeg i Vejle på Den Jyske Idrætshøjskole og talte hyggeligt om forskellige sportsproblemer, med en gråsprængt herre. Denne herre fylder i dag 50. Nu er han imidlertid ikke nogen almindelig mand. Han hedder Aksel Bjerregård og er den daglige leder af Den Jyske Idrætsskole. Men ikke nok med det. Han er en af de mænd, der har haft størst betydning for dansk idræt efter krigen. Han har været med i alt, hvad der var værd at være med i, og er det stadig.

Bjerregård har viet sit liv til sporten, og det er danske sportsfolk ham tak skyldig. Han har altid været parat til at hjælpe, og de problemer der altid opstår, har Bjerregård været mand for at ordne. Undertegnede har selv flere gange nydt glæde af hans store viden.

Aksel Bjerregård begyndte sit store arbejde i forbindelse med de olympiske forberedelser i 1948. Han var manden bag træningsprogrammerne sammen med professor Bøje, og den 1. december 1948 blev han ansat i Dansk Idræts Forbund. En ansættelse man aldrig har fortrudt. Bjerrgård rejste rundt og gav instruktion, holdt foredrag og viste film. Også som kursusleder er han meget respekteret.

Da Svend Aage Thomsen, forstander for Den Jyske Idrætsskole i Vejle, i begyndelsen af 1961 døde, kom Aksel Bjerregårds navn naturligvis straks på tale, og inden længe var det Bjerregård, der skulle føre Svend Aage Thomsens livsværk videre. I dag har han nu været forstander for Den Jyske Idrætsskole i 6 år, og ikke mindst hans person har sat præg over skolen i de senere år.

Der er ingen tvivl om, at Aksel Bjerregård i dag vil modtage mange lykønskninger fra sportsfolk hele landet over, men også fra de mange elever, der har været på vinter- eller sommerkursus i Vejle.

_Fra dagbladet Aktuelta 10.10.66 - bragt i Årsskriftet 1966._
