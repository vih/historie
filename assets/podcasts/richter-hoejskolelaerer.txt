[00:00:00.0 Intro]
[00:00:14.0 @lsolesen] Jeg hedder Lars Olesen og er viceforstander på Vejle Idrætshøjskole.
[00:00:18.0 @lsolesen] Du lytter til podcastet Vejle Idrætshøjskoles stemmer, hvor vi forsøger at lære noget om livet på højskolen, både før og nu.
[00:00:34.0 @lsolesen] I dag sidder jeg med Jørgen Richter, som har været lærer på den Jyske Idrætsskole og Vejle Idrætsskole fra 1973 til 2005.
[00:00:41.0 @lsolesen] I dag spørger jeg Jørgen, hvad han især har lagt vægt på i sit lange højskolelærervirke, og hvad der for ham har været væsentligt for at prøve at være en rigtig god højskolelærer.
[00:00:50.0 @lsolesen] Hvordan tænker du så, at den gode højskolelærer griber det hele an, uden at man kan sætte én formel på, men hvordan har du tænkt det at være en god højskolelærer for dig selv?
[00:01:03.0 @richter] Jeg lavede engang en undersøgelse, mens jeg studerede, og den hed: hvordan bør min lærer være? Der havde jeg nemlig et vikarjob for at tjene til studierne, hvor jeg havde en femteklasse. Og det var dem, der svarede på de spørgsmål.
[00:01:27.0 @richter] Det tog jeg meget til efterretning også personligt, fordi hvis der er nogen, der kan svare på det, så er det jo brugerne. Og det er ligegyldigt, om det er børn eller voksne efter min mening.
[00:01:40.0 @richter] En lærer skal være, sagt nu i voksensprog, for mig skal en lærer være sand og være autentisk i betydningen ægte. Skal være sådan lidt Grundtvig-inspireret: menneske først, så lærer. Det mener jeg.
[00:02:06.0 @richter] For mig er en lærer en underviser. Et menneske der underviser, og jeg kan godt lide at dele ordene op: man skal vise under. Det betyder for mig, at jeg skal være med til at danne situationer, hvor jeg kan vise under – under overfladen. Hvad er det underneden?
[00:02:57.0 @richter] Hvis jeg skal tilpasse mig, så får jeg bare at vide, at 1 plus 1 det er 2, og jeg kunne aldrig drømme om at spørge: hvorfor det? Det er det, jeg synes man skal spørge om. Man skal sætte fingeren på regningen og sige: hvorfor betyder det sådan og sådan?
[00:03:15.0 @richter] Og det skal man som lærer kunne få lukket op for, at det medmenneske – det "du" som vi kalder elev – at det er i stand til at kunne danne sin egen mening og kunne udvikle sig. Hvad vikler man sig ud af, når man udvikler sig? Man bliver klogere og klogere som menneske.
[00:03:56.0 @richter] Den slags situationer skal lærer og elev mødes i. Og nogle gange vil det være helt naturligt, at det er læreren der tager udgangspunktet, for ellers var der ingen grund til at have en lærer. Du skal stille spørgsmålstegn. Du skal rejse problemstillinger som virkelig vækker til eftertanke.
[00:04:31.0 @richter] Det er små "undere". For mig er det et under, når det går op for én: Nå! For at sige det på fynsk: Det var satans, det var jeg ikke klar over.
[00:05:00.0 @richter] Men en god lærer skal også stille krav – udviklingsorienterede krav. Jeg stiller spørgsmål ved nogle ting: Hvor ved du det fra? Er det noget du tror, eller er det noget du ved? Det kan jo godt være at det du tror er rigtigt, men ved du det?
[00:05:51.0 @richter] Jeg har hentet meget inspiration i et citat af Sløk, hvor han siger: når du hører nogen sige noget, så tænker du ved dig selv: det er sgu nok løgn. Da jeg hørte det første gang tænkte jeg, det var dog en mærkværdig indgang. Men pointen er, at det indebærer at du undersøger om det er sandt eller falsk.
[00:06:38.0 @richter] Og det er den del af processen der er vigtig. Som lærer er det vigtigt at få trukket frem: er det noget du tror, eller er det noget du ved? Man kan undersøge alt. Man skal være nysgerrig. Det er en form for mikroskop, man stiller ind på som lærer.
[00:07:37.0 @richter] Stedet her har altid, uanset forstander i den lange periode jeg var der, formået at give os mulighed for at undersøge tingene. De har ønsket at vi undersøger tingene og udvikler os som lærere. Jeg har aldrig oplevet, at hvis man havde et forslag, så var det: "det kan ikke lade sig gøre". Tværtimod: "det er en god idé, gør det".
[00:08:26.0 @richter] Det karakteriserer højskolen når den er bedst: ledelsesstilen hvor du bliver inspireret til at efteruddanne dig og dygtiggøre dig. De første 4-5 år var jeg afsted til Nordens Folkelige Akademi i Kungälv og stødte på nordiske kolleger og store personligheder inden for litteratur og samfund, som Niels Christie fra Norge. Det var kolossalt spændende, og så tager man det med ind i sin undervisning. Det er den dynamik der udvikler et sted.
[00:10:20.0 @lsolesen] Hvem er du så blevet inspireret af til den måde, du har fortolket dit højskolelærer-virke på?
[00:10:33.0 @richter] Jamen der er mange. Noget af det, som hele livet igennem har spillet en stor rolle for mig, det er eksistentialismen. Inden for eksistentiel psykologi, pædagogik og litteratur. Det har været min ledetråd.
[00:11:03.0 @richter] Det at "træde i eksistens" – det er Kierkegaard der bruger det ord. Det ligger i ordet: eksisterer. At eksistere er at træde ud af "at være". I billedet træder du ind foran dig selv og ser udefra: hvem er jeg?
[00:11:39.0 @richter] At eksistere betyder med Sartre, at du er i dine valg. Du eksisterer i dine valg. Vi skal træffe en masse valg i livet og i undervisningen. Hvordan forholder jeg mig til elever, kolleger og mennesker i det hele taget?
[00:12:19.0 @richter] Hvis du tager en forfatter som Camus – han siger jo, at der kun er ét egentlig eksistentielt problem: det er selvmord. Man tænker: tak spids, det var en glad gut. Men forklaringen er, at det er absurd at du er født for at skulle dø. Når det går op for dig, har du to muligheder.
[00:13:05.0 @richter] Den ene er at begå selvmord. Den anden mulighed er, at du fravælger selvmordet. I det øjeblik du gør det, så har du taget livet på dig med alt hvad det indebærer, men det har du selv valgt. Og så giver det lidt mere mening.
[00:13:34.0 @richter] Konsekvensen er, at når du har taget livet på dig, må du blive konfronteret med det du står i. Det er det der giver menneskeværdi – at man er til i sine valg. At ikke vælge er også et valg. Det glemmer mange.
[00:14:17.0 @richter] Jeg har prøvet at omsætte det i mit forhold til elever. Jeg går ikke og siger til dem: "du er i dine valg", men jeg mener det. Og så det der med, at du har ret til at fejle. Hvis du gør noget forkert, skal du gøre det med bram og brag. Du skal turde give slip.
[00:15:04.0 @richter] Men det kan jeg ikke, hvis jeg er tilpasset. Hvorfor bliver man så bange for at lave en fejl? Nu skal jeg tage et straffespark – det er afgørende. Tænk hvis du slappede af og gav slip og sparkede uden at tænke. De fleste gange går den ind. Hvis vi begynder at tænke på konsekvenserne, så rammer den i hvert fald ikke målet.
[00:16:17.0 @lsolesen] Inden du laver en kort opsamling: hvad er den gode højskolelærer med tre sætninger for dig?
[00:16:52.0 @richter] Det er at være ægte som person i mødet mellem du og jeg. For mig er eleven ikke et "det", det er et "du", ligesom jeg er et "jeg". Det er i mødet vi skal træde frem begge to, så det ikke bliver en tingsliggørelse.
[00:17:29.0 @richter] Det andet er at være autentisk i betydningen ægte. At du ikke siger noget bare for at sige det, men du mener det. Selvfølgelig er der nogle pædagogiske omveje til hvordan man lukker op i stedet for at vedkommende lukker i.
[00:18:08.0 @richter] Det tredje er, at du skal ville noget med det andet menneske. Du skal insistere – ikke på at vedkommende skal have din mening, men når vi er i gang med noget, skal du insistere på at vi gør det færdigt. Du kan ikke smutte, hverken som lærer eller elev. Martin Buber fremhæver netop mødet som noget væsentligt.
[00:19:13.0 @lsolesen] Jeg hedder Lars Olesen, og du har lyttet til Vejle Idrætshøjskole Stemmer. I dag har jeg snakket med Jørgen Richter om, hvad det vil sige at være en god højskolelærer. Tak fordi du lyttede med.