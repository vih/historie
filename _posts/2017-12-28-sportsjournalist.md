---
title: Fremtidens sportsjournalister snuser til faget i Vejle
permalink: /aarsskrift/2017/sportsjournalist/
author: martin_davidsen
category:
  - Årsskrift
tags:
  - Årsskrift 2017
excerpt: "Martin Davidsen, højskolelærer og sportsjournalist, fortæller om en ny linje med fokus på sportsjournalistik. Eleverne skal i et halvt år prøve kræfter med disciplinen og snuser til fagets mange facetter."
header:
  overlay_image: /assets/images/yearbooks/2017/sportsjournalist.jpg
  caption: "Foto: Martin Davidsen, Aarhus Stadion 2017"
  overlay_color: "#2ae"
toc: true
sidebar:
  nav: "yearbook-2017"
---

**I oktober slog Vejle Idrætshøjskole dørene op til en ny linje med fokus på sportsjournalistik. Her står Martin Davidsen i spidsen for det lille hold af potentielle sportsjournalister, der i løbet af et halvt år prøver kræfter med disciplinen og snuser til fagets mange facetter.**

Rundt om i Danmark findes der en masse højskoler, der beskæftiger sig med journalistik og har som mål at gøre håbefulde unge mænd og kvinder klar til at komme ind på en af landets journalistuddannelser. 

De har ofte fokus på politik, samfund og kultur, men der findes ikke nogen højskoler, der fokuserer på den særlige genre, som sportsjournalistik er. 

Derfor var jeg med det samme interesseret, da jeg via en god bekendt fik at vide, at Vejle Idrætshøjskole søgte en underviser til en nystartet linje: Sportsjournalistik. 

Lige siden jeg var otte år gammel har jeg selv ønsket at være sportsjournalist, og da jeg nu har været i branchen i forskellige roller i mere end ti år, var det en mulighed, jeg ikke kunne sige nej til. 

Jeg har ikke undervist før, så det var med sommerfugle på størrelse med kongeørne i maven, at jeg i begyndelsen af oktober havde første time med eleverne, men det er gået fint indtil videre. 

## Smagsprøver på god sportsjournalistik

Holdet består af otte elever, der alle er omkring 20 år gamle, og de har vidt forskellige tilgange til faget. Nogle har drømt om at blive sportsjournalister i flere år, andre går med tanker om at arbejde med kommunikation – og så er der enkelte, der endnu ikke ved, om de skal uddanne sig inden for idræt eller journalistik. 

Derfor er målet med undervisningen at lade eleverne smage på de forskellige discipliner inden for sportsjournalistik.

Jeg forsøger derfor at inspirere dem ved at dykke ned i gode eksempler på sportsjournalistik, så eleverne er både blevet præsenteret for lange og dybe William Kvist-interviews, interessante Superliga Backstage-afsnit og forskellige episoder fra det hav af fodbold-podcasts, der efterhånden er rundt om i landet. Vi har også læst om svømmesensationer og set gode sportsdokumentarer – og fundet eksempler på gode reportager fra sportsbegivenheder rundt om i verden. 

Det er vigtigt for mig at give eleverne et billede af alt det, som sportsjournalistikken også er. For det er så meget mere end kampreferater.  

Det gode ved vores fag er jo, at det rummer så mange forskellige journalistiske genrer, at eleverne samtidig får en fin indføring faget som helhed, for det er planen, at de både skal prøve kræfter med reportage, interview, portræt og alt det andet, der er en del af sportsjournalistikken. 

Derfor er det også et mål med undervisningen, at eleverne kan blive klædt på til en af optagelsesprøverne til landets journalistuddannelser, og selvom der ikke er mange sportsspørgsmål i videnstesten, handler prøven jo også om at kunne kende den journalistiske værktøjskasse. Så det arbejder vi også med på vores lille hold. 

## En aften i Superligaens tegn

Et af efterårets højdepunkter var i slutningen af oktober, da jeg havde hele holdet med til Aarhus en fredag aften. 

Eleverne både skulle høre lidt om AGF’s pressearbejde (de får rigeligt opmærksomhed, kunne vi forstå), og så skulle de prøve at dække Superliga-kampen mellem AGF og FC Nordsjælland med referat, reaktioner og hele moletjavsen. 

Det var vist lidt af en mundfuld, og en af eleverne fik prøvet grænser af hos både sig selv og Morten ’Duncan’ Rasmussen, da hun spurgte, hvordan det var at brænde et straffespark ved stillingen 1-3...

Den slags lærer man også af.

Som vi efterhånden har slået fast mange gange – også i disse spalter – sker der i disse år en stor udvikling i vores fag, og derfor er det spændende at være med til at præge nogle af fremtidens sportsjournalister. 

Mange tænker stadig på sportsjournalister som nogen, der kommenterer sportsbegivenheder i tv eller skriver i avisen, men de seneste år har netop vist, at der er mange måder at være sportsjournalist på. 

Alligevel  er det i bund og grund de samme journalistiske redskaber og processer, vi bruger – hvad enten vi laver tv, radio, avis, web, podcast, kommunikation eller indhold til sociale medier. 

Det forsøger vi at fortælle eleverne på Vejle Idrætshøjskole, så de fremover kan blive en del af en fantastisk branche, der ganske vist har udfordringer, men også enorme muligheder. 

_Oprindeligt skrevet af Martin Davidsen til Danske Sportsjournalisters medlemsblad._
