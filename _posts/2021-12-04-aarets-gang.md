---
title: Årets gang på Vejle Idrætshøjskole 2021
permalink: /aarsskrift/2021/dagbog/
author: ole_damgaard
category:
  - Årsskrift
tags:
  - Årsskrift 2021
  - dagbog
excerpt: "Forstander, Ole Damgaard, beskriver årets gang på Vejle Idrætshøjskole - og hvordan det har været at lave højskole gennem Corona-pandemien."
header:
  overlay_color: "#1aa2dd"
  teaser: &image /assets/images/yearbooks/frontpage/2021.png
  overlay_image: /assets/images/yearbooks/frontpage/2021.png
toc: true
sidebar:
  nav: "yearbook-2021"
---

## Højskoleelever

I 2021 er det igen lykkes at have fuld skole – alle senge optaget og en langt større søgning end vi kunne
rumme. Hele højskolebevægelsen har mærket en stor søgning og Corona pandemiens rejse begrænsninger
for de unge, har skabt en særlig stor søgning mod højskolerne i disse år.

Vi har udnyttet de sidste 5 års store søgning til, at vende tilbage til, kun at optage elever i august og januar.

Vi har ligeledes i 2021 truffet beslutning om at undervise udelukkende på dansk. Gennem en årrække er det
lykkes os at rekruttere en del internationale elever som primært er kommet fra Island, Tyskland og Holland,
men vi har også haft elever fra mere eksotiske lande som Chile, Italien og Spanien.

Det har været en undervisnings- og pædagogisk udfordring at undervise både på dansk og engelsk i samme
fag. Undervisningen bliver langsommere og mere unuanceret ved dobbeltsprog, hensynet til de danske
elever som ikke begår sig flydende på engelsk har også været en barriere.

Beslutningen har ikke været let og er ikke en beslutning som er fastlåst fremadrettet. Vi bekymrer os om
mangfoldighed i elevgruppen og er absolut stadig åben for internationale elever, men de skal kunne klare
sig på dansk i løbet af kort tid. Lige nu har vi elever fra Island og Holland som klarer sig meget fint på vej ind
i det danske sprog.

Forårs holdet 2021 måtte starte deres højskoleophold virtuelt. Vi var lukkede pga. pandemien. I marts fik vi
lov at genåbne og hvilken genåbning. Eleverne var i den grad klar på livet som højskoleelever og deres
opsparede energi fik fuld udblæsning i en god retning. I min tid på VIH har det været det mest engagerede
elevhold jeg har mødt, de bragte en fantastisk energi, engagement og åbenhed som rev os alle med.

## Højskolelærere

I 2021 har det at drive skole med Corona begrænsninger stadig været et tema. Samværet og fællesskabet
har ikke haft lette vilkår under afstand! Jeg synes vi kom godt igennem med alle de nuancer der er i det.

Nogle lærere er mere bekymrede og andre er ubekymrede og det har været en balance at finde en fælles
vej gennem myndighedernes retningslinjer.

I 2021 har vi haft to længere sygemeldinger med belastninger/stress symptomer. Begge forløb har jeg
forsøgt at håndtere med varme og professionalisme, de er begge afsluttet i starten af 2022, en opsigelse og
en gensidig aftrædelsesordning.

Jeg synes, at der er en stærk lærergruppe på Vejle Idrætshøjskole, en god blanding af unge med masser af
”gå på mod” og rutinerede kræfter som kender rutiner og kulturen.

## Pædagogisk fokus

I løbet af efteråret har vi arbejdet med vores ugeskema. Arbejdet har resulteret i tre forskellige skemaer
som afprøves på forårsholdet 22. En af de store ændringer er en fast højskoleaften med et meget varieret indhold, både lettere fælleskabende indhold som vi ved eleverne holder af og tungere alment indhold, som
vi mener eleverne bør møde når de er på højskole.

Der er en tendens til at eleverne bliver mere ”ens”, det kan udfordre den mangfoldighed, som vi ønsker
eleverne skal møde her. Det er en særlig udfordring, at skal tilmelde sig tidligt for at få en plads på de
kommende elevhold, det medvirker til at de mere ”skæve” ikke får en plads på højskolerne for tiden. Vi er
meget opmærksomme på, at passe på den mangfoldighed vi har på vores elevhold og har løbende en dialog
om hvordan vi sikrer den i fremtiden.

Vi evaluerer løbende hvordan det lykkes for os, at involvere højskoleeleverne i både at tage og føle ansvar
for skolen og bidrage til deres eget ophold. Vi har igennem 2021 arbejdet videre med elevråd, interesse
klubber, hold som deltager i både fodbold og håndbold turneringer, barudvalg og et bredt udvalg af
aktivitetsudbud planlagt og styret af elever. Målet er et klart ønske om, at eleverne er engagerede og
bidrager til deres højskoleophold samtidig med at de passer på skolen.
