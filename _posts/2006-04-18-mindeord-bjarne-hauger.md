---
title: "Mindeord over Bjarne Hauger"
author: henning_rasmussen
category:
  - Årsskrift
tags:
  - mindeord
  - Årsskrift 2006
  - Bjarne Hauger
excerpt: "Henning Rasmussen mindes skolens tidligere forstander gennem 14 år, Bjarne Hauger."
---

Skolens forstander gennem næsten 14 år Bjarne Hauger døde den 18.april 2006 i en alder af 86 år.

Bjarne Hauger blev tilknyttet Den jyske Idrætsskole i 1967 og blev udnævnt som forstander den 1. august 1968. En stilling som han bestred med stor dygtighed og kompetence frem til 1982. I den periode oplevede skolen at opnå en markant status som et fyrtårn i den danske højskoleverden.

Bjarne kom til Vejle via en stilling som lærer på Idrætshøjskolen i Sønderborg og lektor på Seminariet i Esbjerg. Samtidig med arbejdet i Esbjerg, begyndte Bjarne på opbygningen af en helt ny skoleform i Vejle.

Skolen virkede i 1967 noget nedslidt og årselevtallet var på omkring 60. Som noget nyt foreslog Hauger, at den hidtidige kursusstruktur med sommer- og vinterskole blev ændret. Han mente, at et 8 måneders ophold ville have en større tiltrækning på tidens ungdom. I første omgang blev der mulighed for et 4 måneders ophold både før og efter jul, samtidig med at man kunne melde sig som elev på DJI til et 8 måneders ophold.

Denne valgmulighed holdt i nogle år, men efterhånden var der så stor tilslutning til det lange skoleophold, at man droppede de to 4 måneders ophold og udelukkende kørte med 8 måneders ophold. I Bjarne Haugers "regeringstid" har vel omkring 14-1500 personer været elever på DJI. I samme periode blev samarbejdet med DIF udbygget i kraft af Kursuscentret som blev indviet i 1971. Det gav mulighed for en øget indtjening og samtidig gav det eleverne mulighed for at møde spændende kursister og instruktører fra hele verden.

De fleste tidligere elever husker skoletiden som en spændende og udbytterig periode, som de færreste ville have været foruden. Gode og dygtige instruktører og foredragsholdere blev kaldt til, og var på skolen i kortere eller længere tid. Skolen var altid smækfuld af spændende tilbud og udfordringer, som man bare kunne gå hen og tage ned fra hylden og deltage i. Bjarne selv var altid med i forreste geled uanset, om der var arrangeret karneval, musedåb eller gamle landsbylege. På eleverne virkede han som inspirator og en god lærer, som man blev klog af at lytte til.

Bjarne Hauger havde en stor idrætserfaring at øse af. Han var selv tidligere divisionsspiller i både fodbold og håndbold, ligesom han har været træner for flere forskellige typer hold i sin ungdom. Ja, selv jobbet som sportsjournalist har han prøvet.

Efter sin fratræden fra Vejle, flyttede Benthe og Bjarne til Vestjylland, hvor en af hovedinteresserne var opdræt af fritgående grise. Bjarne prøvede, som ny landmand at lære egnens bønder at kødet fra grise smagte bedre, hvis grisene var blevet motioneret under opvæksten. Der blev afholdt blindsmagning, og selvfølgelig havde Bjarne ret, og egnens bønder måtte nødtvunget give ham ret. I samme periode var Hauger meget aktiv i firmaidrættens organisation, og der var altid fuld fart på dagligdagen i husmandsstedet i Kvong ved Neder Hallum.

Hjemmet var i sommerperioden også åbent for turister på bondegårdsferie.

Efter perioden i Vestjylland blev Kolding næste stop, og familien fik nogle dejlige år i huset på Brogårdshaven. En rigtig oase, hvor begge havde plads til at udfolde sig med deres mange interesser.

Desværre blev Bjarne efterhånden ramt af sygdom og fik sværere og sværere ved at udtrykke sig. Da sygdommen efterhånden fik overtaget, blev det nødvendigt at flytte til en beskyttet bolig i Vejle. Her levede Bjarne sine sidste år - omgivet af sin familie, som var meget ved hans side i de sidste svære måneder. De sidste dage var Benthe der hele tiden, sammen med børn og børnebørn og oldebørn, som ved hans sygeleje sang sange fra højskolesangbogen og fra salmebogen. Familien fik taget en smuk afsked med Bjarne Hauger i påsken 2006. En kæmpe fra den danske højskoleverden var ikke længere. Æret være hans minde.

_Skrevet af Henning Rasmussen og oprindeligt bragt i Årsskriftet 2006._
