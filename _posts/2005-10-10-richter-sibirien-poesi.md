---
title: Sibirien, Kaj og Olsen
permalink: /dagbog/sibirien-poesi/
author: jorn_richter
category:
  - Årsskrift
tags:
  - Årsskrift 2005
excerpt: "Årets gang på Vejle Idrætshøjskole"
toc: false
---

Han plukkede æblerne i Sibirien. 
Det sagde man i hvert fald. 
Jeg tænkte det var da langt væk, 
når man skulle plukke æbler 
og boede i Vejle. 

Men den var god nok. 
Kaj plukkede æbler i Sibirien, 
og Sibirien lå for enden af 
Wembley. 

Og tit var Olsen med, 
når Kaj plukkede æbler 
til køkkenet i Sibirien. 
Altså ikke at køkkenet 
lå i Sibirien. 
Slet ikke. 
Det lå for enden af spisesalen på 
højskolen. 

Og vandværket - skolens eget -
lå ved siden af køkkenet. 
og ved siden af vandværket 
boede Kaj. 
og han passede tit Olsen, 
som han så tog med til 
Sibirien, hvor han altså 
plukkede disse æbler 
til og for køkkenet 
på højskolen. 

Olsen fulgtes tit med Kaj, som havde været hjulmager 
og herregårdsbisse, 
og nu var den eneste 
fuldtidspedel 
på idrætshøjskolen. 

Olsen gøede nu og da. 
Sådan er et hundeliv osse. 
Det var en glad gøen i Sibirien 
sammen med Kaj. 
Og de plukkede mange æbler 
sammen. 

"Der er den igen," sagde Kaj, 
når vi sad sammen 
ved sidste bord ud til køkkenet 
i spisesalen. 
"Der er den igen!" 

Og vi som sad ved siden af Kaj
ved bordet, hvorfra han kiggede
ud og sagde:"Der er den igen!" 
forstod ikke helt, hvad han mente. 

Men vi kom til at lære den at kende 
og vidste, hvad den var for én. 
"Der er den igen" 
var selvfølgelig solsorten, 
der spiste af fedtkuglen 
hængt op i en af granerne 
ud for vinduet 
ved sidste bord ud til køkkenet 
i spisesalen. 

Efter kaffen ved det der bord 
hentede Kaj Olsen, 
der for øvrigt slet ikke 
var Kaj's egen hund, 
men Ellen og Fredes. 

Men derfor kunne Kaj og Olsen
jo godt gå over til Sibirien 
for at plukke æbler 
for enden af Wembley, 
som hedder sådan den dag i dag, 
selv om den nu er belagt med 
kunstgræs, 
og Kaj og Olsen af helt 
naturlige årsager ikke længere hverken hver for sig eller sammen 
er i stand til at plukke æbler 
i Sibirien. 

Jørn Richter 
